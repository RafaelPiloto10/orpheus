Sa bawat yugto ng buhay, may wasto at may mali  
Sa bawat nilalang ay may bulag, may pipi at may bingi  
  
  
Madilim ang 'yong paligid, hating-gabing walang hanggan  
Anyo at kulay ng mundo sa 'yo'y pinagkaitan  
H'wag mabahala, kaibigan, isinilang ka mang ganyan  
Isang bulag sa kamunduhan, ligtas ka sa kasalanan  
  
[Chorus]  
'Di nalalayo sa 'yo ang tunay na mundo  
Marami sa ami'y nabubuhay nang tulad mo  
'Di makita, 'di madinig, minsa'y nauutal  
Patungo sa hinahangad na buhay na banal  
  
Ibigin mo mang umawit, hindi mo makuhang gawin  
Sigaw ng puso't damdamin wala sa 'yong pumapansin  
Sampung daliri, kaibigan, d'yan ka nila pakikinggan  
Pipi ka man nang isinilang, dakila ka sa sinuman  
  
[Chorus]  
'Di nalalayo sa 'yo ang tunay na mundo  
Marami sa ami'y nabubuhay nang tulad mo  
'Di makita, 'di madinig, minsa'y nauutal  
Patungo sa hinahangad na buhay na banal  
  
Ano sa 'yo ang musika, sa 'yo ba'y mahalaga  
Matahimik mong paligid, awitan ay 'di madinig  
Mapalad ka, o kaibigan, napakaingay ng mundo  
Sa isang binging katulad mo, walang daing, walang gulo  
  
[Chorus]  
'Di nalalayo sa 'yo ang tunay na mundo  
Marami sa ami'y nabubuhay nang tulad mo  
'Di makita, 'di madinig, minsa'y nauutal  
Patungo sa hinahangad na buhay na banal  
  
'Di makita, 'di madinig, minsa'y nauutal  
Patungo sa hinahangad na buhay na banal

